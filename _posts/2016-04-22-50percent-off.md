-----
layout: post
title: نصف قیمت
comments: True
-----

خورشید عقده ی توجهش گل کرده بود،  با تمام وجودش داشت رسیدن تابستون رو فریاد میزد، گرم بود، نه، داغ بود. 

توی یک پیاده روی پهن و خلوت داشتم بازیه همیشگیمو میکردم،  چشم هامو بسته بودم و تو قسمت مخصوص نابینایان راه میرفتم،  با کف پاهام سعی میکردم شیار هارو حس کنم و از مسیر خارج نشم. صدای دویدن و جیغ توأم با هیجان دوتا پسر بچه از جلوم میومد،  چشامو باز کردم که یکوقت بهشون نخورم، داشتند با هم بازی میکردند، می دویدند دنبال هم و پس سر هم پسگردنی می زدند، معلوم بود با تربیت شرقی بزرگ شدند!  

کمی جلوتر،  کنار در ورودی یک مغازه، یه تابلو ی بزرگ زده بودند،  به نظر تبلیغ یکی از جنس های همون مغازه بود،  چشمای من که ماشالا خیلی سو نداره و باید صبر می کردم تا نزدیکتر بشم و بتونم بخونمش.  تنها چیزی که میتونستم از دور بخونم یه قیمت چند هزار یوروی بود که روش یه خط قرمز کلفت کشیده بودند و زیرش قیمت جدید رو نوشته بود، 50% تخفیف داشت،  خیلی به نظر خوب میومد، اگر چیزی باشه که بدردم بخوره، با این قیمت شاید فکر خریدنش به سرم بزنه، نزدیک تر که شدم،  فهمیدم چیه، راستش بدرد بخور بود،  یه چیزی که هم بدرد من میخورد،  هم مطمئناً بدرد هر آدم دیگه ای،  البته چیزی نبود که خود آدم برای خودش بخره، معمولا اطرافیان برای آدم میخرند،  دیر و زود داره ولی سوخت و سوز نداره،...  هوممم...  سنگ قبر بود، چند لحظه جلوش ایستادم و فکر کردم، اگر می خواستم بخرم، ، تاریخ فوت رو چی می دادم بنویسند؟ 
