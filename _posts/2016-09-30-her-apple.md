---
layout: post
comments: True
title: سیبش
---


تا چشم کار میکرد همه جا پوشیده بود از شاخه های زرد گندم، حتی آن دور دورا،  روی ان تپه ای که تک درخت سیبی، هرچند تنها ولی پربار داشت. همان درختی که آن صبح بهاری کنارش تو را با سبد حصیری پر از سیبت دیدم. لباس سفید که دامن چین چینی داشت بر تنت بود و داشتی با هزار زحمت خودت رو از تنه بالا میکشیدی، چشمت دنبال آن سیب  سرخی بود که تاحالا تونسته بود خودش رو از چشم رهگذران پنهان نگه داره.  پای چپت رو روی شاخه ای گیر داده بودی و داشتی با پای راستت کور کورانه دنبال جای پای دیگری میگشتی، دامنت کنار رفته بود و پوست افتاب سوخته ات نور خورشید رو همچون آینه به چشم های من منعکس میکرد. سرت را بالا بردی تا سیبت را بهتر ببینی، کلاه آبی لبه دارت که بعداً فهمیدم خاطره ی مادر بزرگت است، از سرت سر خورد و روی زمین افتاد. دقیقا کنار اون ریشه ای که شکل نیمکت بود و گاهی رویش مینشستی و موهای طلاییت را میبافتی.  

دست راستت رو تا جایی که میتوانستی دراز کرده بودی، نوک انگشتان کشیده ات پوست سیب رو لمس میکرد، ولی هنوز کافی نبود، باید بالاتر میرفتی، ولی تو ژکوند بودی، بچه های ده پایین دیوانه خطابت میکردند. خودت رو جمع کردی و با یک جهش سیب رو چنگ زدی و با باسن روی زمین افتادی، دقیقا روی کلاه آبی کمرنگ مادر بزرگت که از آن روز به بعد کج کج سرت میذاشتی! سبد از دستت افتاد و سیب ها همچون تیله سرخوردند و از تپه پایین رفتند و خودشون رو لای شاخه های گندم مخفی کردند. دست راستت رو به نشانه ی پیروزی بالا بردی و جیغ کوتاهی کشیدی. سیبی که در دست داشتی را با همهی سیب های دنیا هم عوض نمیکردی. 
