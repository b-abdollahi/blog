---
layout: post
comments: True
title: سکوی شماره ی هفت
---

هنوز چند دقیقه ای به آمدن قطارش مانده بود،  انتهای سکوی شماره هفت، جایی که دیگر حتی سقف نداشت،  کنار هم روی صندلی های فلزی نقره ای رنگ نشسته بودیم.  هوا گرگ و میش بود،  خورشید هنوز با حسادت تمام جلوی نور بقیه ی هم نوع هایش را گرفته بود. قطار های باری که هر از چند گاهی زوزه کشان، بدون توقف از کنار ایستگاه می گذشتند، مانند نیزه سکوت شب را پاره می کردند. چشم هایش حتی توی نور کم سکو، روشن تر از همیشه بودند، رنگ ها رو خوب بلد نیستم ولی شاید شما بهشون عسلی بگویید. 
سیگارش را با دست راستش روی لب هایش گذاشت و پکی عمیق زد. ناخن هایش لاک نداشتند، امروز جلوی خودم رنگ آبی لب پریده ی شان را پاک کرده بود. غرق انگش های باریکش بودم که سنگینی نگاهش رو حس کردم. نگاهم قلابی به لب هاش انداخت و خودش رو بالا کشید، نفسش که تازه شد، قلابی دیگر،  اینبار به چشمان عسلی رنگش انداخت و باز خودش را بالا کشید. درست بود، به من نگاه می کردند. در سکوتشان،  همراه با آرامش، خداحافظی می کردند. لحظه ها آرام و آرام تر شد. دست هایمان منتظر فرمان نماندند، از جایشان بلند شدند و همدیگر را پیدا کردند، خودشان را در هم گره زدند و روی شلوار جین یخی رنگش آرام لم دادند. نگاهش گاهی سر میخورد روی لبهایم، بعد دوباره پله ها رو بالا میرفت تا با نگاهم یکی شود. 

انگار زمان فقط برای ما کند شده بود، آن بیرون هر ثانیه هنوز برابر مدت زمانی بود که اتم سزیوم-١٣٣، ٩١٩٢۶٣١٧٧٠ بار نوسان می‌کند.  صدایی در بلندگو ها پیچید،  قطار سکوی هفت در حال نزدیک شدن بود. 

نگاه های پر از آرمشش جایشان را به موجی از احساسات در هم آمیخته کردند. با عجله بلند شدیم.  هنوز چند قدم بر نداشته بودیم که قطار ترمز کنان از کنارمون رد شد و بعد از چند ثانیه از حرکت ایستاد. هنوز مسافرانش کامل پیاده نشده بودند که مأموران قطار با سوت هایشان استرس ما رو دو چندان کردند. آخرین قطار بود، نمی شد از دستش داد. زیر نگاه مأمور سوت به دهن، خیلی سریع من رو به آغوش کشید و گونه ام رو بوسید. کیفش را برداشت و قبل از بسته شدن در با جهشی کوچک داخل قطار شد. 

واگن های قرمز رنگ کم کم بر سرعتشان افزوده شد و بعد از چند لحظه پشت یک پیچ پنهان شدند.  

برای چشیدن طعم لبهایش باید تا دیدار بعدی منتظر بمانم. 
